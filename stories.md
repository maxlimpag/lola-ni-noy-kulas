Matod Pa Sa Lola Ni Noy Kulas
=========

#Pagpalambo sa Sugboanong Tradisyon

Sa ngalan sa Smart Communications, Inc. (SMART),  nagpasalamat kami sa Sun.Star Cebu ug Sun.Star Superbalita [Cebu] sa kahigayunan nga gihatag kanamo aron makatampo kami sa pagpalambo sa kultura ug pinulongang Bisaya.

Dako ang among pagsalig nga ang “Matod Pa sa Lola ni Noy Kulas” usa ka paagi aron mahatagan nato og dakong bili ug dili nato hikalimtan ang atong Sugbuanong tradisyon.

Mahinungdanon alang sa SMART nga makatabang dinhing dapita kay kining pagpalambo sa mga sugilanon nga iya sa usa ka dapit gisugdan na namo sa among proyekto nga gitawag og “Doon Po Sa Amin.”  Sa Binisaya pa, “Didto sa amo.”

Among gihatagan ang mga publikong tunghaan nga sakop sa Smart Schools Program og kahigayunan aron makasuwat og mabasa pinaagi sa Internet ang ilang mga sugilanon (www.doonposaamin.ph).  
Kini usa ka pamaagi aron mapalambo ang among ‘Internet for All’ advocacy.

Gikalipay namo nga daghan ang misalmot ug nagpadala sa ilang mga tampo.  Karon, ang tibuok kalibutan makahibalo ug makat-on na bahin sa lainlaing dapit dinhi sa atong nasod pinaagi niining ilang mga sugilanon.   

Among mga pagdayeg ngadto sa  Sun.Star ug Sun.Star Superbalita [Cebu] sa pagmugna sa “Matod Pa sa Lola ni Noy Kulas.”  Hinaut pa nga dili kini ang katapusang higayon aron mapalambo nato ang pinulongang Bisaya.


***Ramon R. Isberto***  
Head, Public Affairs Group  
Smart Communications, Inc.




#Katuyoan ning Libro

Ang “Matod Pa sa Lola ni Noy Kulas” usa ka proyekto sa Sun.Star Superbalita [Cebu] ug Smart nga daghan lang ang katuyoan. Nalakip na dinhi ang pagtala sa mga kinaraang pagtuo, kasugiran, panultihon ug balansayon sa katawhan sa nagkalainlaing dapit sa Cebu sa usa ka libro nga Binisaya.

Apil pud sa katuyoan sa proyekto nga palambuon ang pinulongang Bisaya pinaagi sa pagsaysay sa Cebuano folklore sa pinulungan nga natawhan nga mao pud dali nga masabtan sa kadaghanan, labi na sa mga bata. Mao gani nga ang mga magsusuwat dinhi gikinahanglan nga sila lumolupyo sa Cebu ug adunay kasinatian sa kinabuhing Bisaya ug pinulongang Bisaya.

Gihimo namo nga usa ka tigi ang pagsaysay sa Cebuano folklore. Ang mga batasan mao nga ang pagkamatino sa folklore sa usa ka dapit (nga kini dili lang gamagama sa magsusuwat), ang paggamit sa pinulongang Bisaya ug ang sinuwat wa pa namantala o napatik sukad. 

Daghan ang nangapil ug nagsaysay og kasugiran ug panultihon sa nagkalainlaing dapit sa Cebu, apan napulo ra man ang pilion nga iapil og patik sa libro. Gitimbangtimbang og maayo ang mga sinuwat sa tulo ka hurado ug ang katong top 10 nga napilian mao ang giapil og patik sa libro nga “Matod Pa sa Lola ni Noy Kulas.” Naay guest entry, usa ka sinuwat ni Lamberto Ceballos. Ang mga tampo dinhi sa libro mabasa pud sa www.sunstar.com.ph.

Lainlain sila og pamaagi ug istilo sa pagsuwat ug kini among girespeto apan gi-edit base sa standards sa Sun.Star Superbalita. Naay sinuwat nga kataw-anan, naa say makahahadlok. Makalingaw basahon ang mga istorya sa “Matod Pa sa Lola ni 
Noy Kulas.” Nanghinaot ang Sun.Star Superbalita ug ang Smart nga madasig ang mga bata sa pagbasa.

Ang “Matod Pa sa Lola ni Noy Kulas” usa ka work in progress. Gisugdan ni karon sa kasaulogan sa ika-15 nga anibersaryo sa Sun.Star Superbalita [Cebu] sa Oktubre 23, 2009.

**Michelle P. So**  
Executive Editor (Admin Operations)  
Sun.Star Superbalita [Cebu]




#Ang Buaya ug ang Bitin  
ni Elaine O. Versoza

Sa unang panahon, sa sityo Buayahan sa lungsod sa Medellin, may usa ka dako apan tiguwang nga buaya ug usa pod ka dako ug batan-on nga bitin. Nagkalalis silang duha kon si kinsa gyud ang modaog ug makapuyo sa mao nga lugar nga ilang gilalisan.

“Hoy! Buaya! Pahawa na aning lugaraha kay tiguwang ka na!” Hinambog nga abog sa dakong bitin nga si Kondo, naglambud ang lawas sa dakong kahoy sa bung-aw.  May gitas-on nga siyam ka tiil ug ang gilapdon sa iyang lawas susama sa usa ka dakong lubi.

“Abe nimo, Dong Kondo, sukad pa sa unang panahon diri na ako nagpuyo, diri na ako natawo,  nagkaasawa ug nagkaanak, nagkaapo na gani, diri na natawo ug nalubong ang akong mga ginikanan.  Apan ikaw napadpad lang ning dapita, naanod sa dako nga balod ug sug ning suba ug nanimuyo na diri.  Wala ko kini angkuna nga suba nga amo apan diri na ako nakaamgo og buot hangtod karon nga natiguwang na lang ako.  Kon gusto ka nga mopuyo diri, puyo lang, tutal naa ka ra man diha ibabaw sa dakong kahoy sa bung-aw naglambudlambod ang lawas ug kami dia lang sa tubig naglutawlutaw. Magkatinabangay pa ta kon gusto ka!” Taas nga pulong sa buaya.

“Dili ko mosugot!  Dili nako madawat nga duha kita ka klase diri sa suba.  Di ko gusto nga mopuyo pa ka diri ug ang imong tanan nga mga sakop!  Kay wala gyud ako makauyon anang inyong mga dagway nga pwerte gyud nga pagkangil-ad!  Pwerte gyud nga pagkabati! Hahaha!” Siyagit bugalbugal sa bitin ngadto sa buaya.

“Ay sus, Dong Kondo, ang mga hakog dili ra ba gyud molampos sa ilang mga tumong ug tuyo kay dili kana ikatugot sa Kahitas-an.  Magtinabangay lang nuon ta ay!” Pagpaubos gihapon nga sulti sa buayang tiguwang nga si Bua.

“Ay duhh! Dili lagi ko, Bua! Hapit na man sad hinuon ka mamatay kay tiguwang ug luya na!  Ako pa nimo dad-on na lang na nimo ang imong tanan kaliwat palayo ani nga lugar mentras wala pa tika patya! Hahaha!” Padayon sa hambugero nga bitin.

“Sa kataas, kalapad ug kalawom ani nga suba, Kondo, pwede ra man ta nga dili magkita, tutal naa ka ra man diha nagpatong sa dakong kahoy.” Padayon ni Bua,  nga hapit na maubsan sa iya nga pasensiya.

“Dili lagi ko!” lanog nga siyagit sa dakung bitin.

“Mas mayo pa siguro ani, Kondo, magpustaanay na lang ta.” 

“Unsa man na nga pustaanay, tiguwang? Isulti dayon aron masugdan na!”

“Kon si kinsa gayud ang makapuyo ani nga suba, kay dili man gayud kaha ka mosugot nga duha kita diri ka klase. Bugno. Pinatyanay ang akong gipasabot nimo, Kondo!” Hagit sa buaya ngadto sa bitin.

“Aw, mao man kaha?! Sugot kaayo ko uy!  Pila ra bay labay ug dugmok nimo! Tiguwang na luya pa! Hahaha!” Katawa sa bitin.

“Kon mapilde ug mapatay tika, Kondo, ang imong mga sakop nga bitin ma gamay man o madagko ang mamalhin sa lain nga lugar ug pagadad-on ang imong patay nga lawas.  Ug kon ako ang imong mapatay, mao sad ang pagabuhaton sa akong mga sakop. Sugot ka ba ana, Kondo?”

“Hahaha! Uyon kaayo ko ana!  Kagamay ra baya nimo kumpara sa ako.  Unom ka lang ka tiil apan ako siyam, ug tiguwang na pod ka ug ako bata pa! Hahaha!”

“Pangandam na lang, Kondo. Hangtud sa kamatayon ra ba ni nga away. Magkita na lang kita sa sunod adlaw para sa oras binalhinay!” pahimangno sa tiguwang buaya sa batan-on nga bitin.

“Hahaha! Ako ba gihadlok mo, tiguwang? Tan-awon lang unya nato sa sunod adlaw kon si kinsa ang pagaalsahon ang lawas ngadto sa gawas ning suba.  Usa ra ka labtik sa akong ikog kirigkirig ka na! Hahaha!” Mibuhakhak pag-ayo ang bitin.

Nagpanglingolingo na lang ang tiguwang buaya sa kahambugero ni Kondo.

Pagkasunod adlaw…

“Asa na ang inyong tiguwang buaya nga makigharong nako nga batan-on ug dako nga bitin?  Kay pit-on ko na ang iyang lawas ug gupok-gupokon ko kini.” Daw hari nga misulti ang bitin nga nagkumbitay sa dakong kahoy sa bung-aw.

“Dia na ako!” Mapaubsanon nga pulong sa tiguwang buaya.

“Sige!” Mikalit pog layat ang bitin sa  buaya nga nahikurat sa katikasan sa bitin.

Unya…

Pak! Puk! Blog! Ngiiiiik! Gwaaaaaaaaaaah! Ssssshhhhhssh! Grrrrrrr! Ssshhhsh!

Plak! Puk! Blog! Bssssssssssshhs!!!!! Pak!

Ug nagkadugo ang nalubog nga suba. Nagpaabot ang mga bitin ug mga buaya kon si kinsa nila ni Bua ug Kondo ang molutaw pagbalik nga buhi pa.

Paglabay sa pila ka gutlo gidala na sa mga bitin ang lawas ni Kondo nga nakuniskunis sa mga gahi nga ngipon ni Bua.

Sukad niadto ginganlan na ang lugar og Buayahan, kay puros ra mga buaya ang nagpuyo sa mao nga dapit sa dakong suba sa lungsod sa Medellin.
	
	
	
	
#Si Kan, ang Agta nga Dangas og Agtang
ni Fred Fuentes Monternel

Nahimuot si Lola Sinuna nga mipaliraw sa iyang panan-aw ngadto sa iyang  mga bisita ning gabhiona.  Matinahuron ug buotan kaayo sila si Cesar, Meo, Gario, Celina, Merta ug Pina nga miamen kaniya.  Unya, ang lima ka mga bata malipayon kaayo nga nangyaka sa hawanan sa karaang balay – sa bugnaw nga salog nga kawayan.  Mipahiluna usab paglingkod si Lola Sinuna sa lantay nga kawayan, simpig sa bentana ug miatubang sa madasigong kabataan.  Ang kahayag sa takdol nga bulan, nanglusot sa bentana ug midan-ag sa panagway sa kabataan diha sa hawanan.  

Nagkadungan pagsulti ang unom ka mga bata.

“Lola, ania na sab mi kay maminaw sa makalingaw mong asoy ning gabhiona!”

“Hay, kining mga bataa!  Human na ba kamog panihapon?”

“Human na, La!” Mihugyaw pagsinggit ang kabataan.

Mipahiyom si Lola Sinuna nga nagyanguyango.  Gitutokan na usab niya ang unom ka mga bata. Ganahan silang maminaw sa kasugiran nga karaan ug nahimo na niyang suki matag gabii, ilabi na gayud kon takdol ang bulan.

“Buyno, paminaw kamo!  Kasugiran sa usa ka agta ang akong iasoy kaninyong tanan!”

Mihugyaw sa kalipay sila si Cesar, Meo, Gario, Celina, Merta ug Pina.

“Yahooooo!  Agta!  Sige, maminaw mi, La!”

Ug misugod sa pag-asoy si Lola Sinuna.

Niadtong unang panahon, panahon sa mga karaang tawo kanus-a hinay pa ang pagdis-og sa sibilisasyon, ang baryo Caduawan sa lungsod sa Tabogon nga nahisakop sa amihanang dapit sa probinsiya sa Sugbo,  maoy nabantog sa pagkatabunok og yuta.  Ang mga lumolupyo ning maong baryo nabuhi sa panguma.  Gilibutan usab kini sa kakahuyan nga maoy gihimong pinuy-anan sa nagkadaiyang kalanggaman.

Sa nabungtoran nga dapit sa Caduawan nag-inusarang nagtuybo ang labing dako nga punoan sa kahoy nga muwabog, nga dili magakos og napulo ka tawo.  Karaan ug lubas na usab ang maong dakong punoan sa kahoy nga, matod sa katigulangang lumolupyo sa baryo, maoy pinuy-anan sa usa ka agta nga nahigugma sa usa ka dalaga.

Si Kan ang ngalan sa maong agta nga magpakita sa mga lumolupyo sa Caduawan panahon sa takdol nga bulan.  Ug kay sinaw  ug dangas man ang agtang sa maong agta,  gianggaan siya sa baryo og “Si Kan, ang agta  mga dangas og agtang.”

Magkaguliyang pagsinggit ang katawhan sa higayon nga magpakita ang agta, matag takdol sa bulan, nga motupong sa gitas-on sa punoan sa muwabog.

“Anaa na usab si Kan, ang agta nga dangas og agtang!”

Si Lumeng nga anak og usa ka mag-uuma sa baryo, mao ang dalagang gihigugma sa agta, apan gikatakda na nga kaslon sa iyang hinigugmang si Penyong, nga usa usab ka kugihang mag-uuma.  Apan ang agta padayon nga nangulitawo ug nagpakiluoy sa dalaga.

“Lumeng, talagsaon ang akong gugma kanimo!” Nagpakiluoy si Kan sa dihang nagpakita na usab kini kang Lumeng usa ka higayon nga takdol ang buwan.  Gipatungtong sa agta ang dalaga diha sa iyang palad.  Nagtindog ang agta nga mitupong sa dakong punoan sa muwabog.

“Gikasubo ko, Kan!  Kaslunon na ko sa akong hinigugmang si Penyong.  Gawas pa, dili parehas ang atong gidak-on ug dili managsama ang kalibutan nga atong gipuy-an!”

Sa unang higayon, mihilak ang agta nga hugot mitutok kang Lumeng nga nagtindog diha sa iyang palad.

“Timan-i, Lumeng!  Dautang tilimad-on mahitabo kon mapakyas ang akong gugma kanimo ug kon dili ko ikaw maangkon!”

“U…unsay buot mong ipasabot, Kan?”

“Matumba ug maluka kining dakong punoan sa muwabog, Lumeng!  Mao kini ang timailhan sa akong kamatayon ug dili na ko nimo makita, hangtod sa kahangturan!”

Sa dihang nagpakasal gayud si Lumeng kang Penyong maoy nasinati sa mga lumolupyo sa Caduawan nga mikalit lang og lipak ang kalangitan, gisundan sa kilat ug dugdog nianang pagkagabii.  May alimpulos.  Pagkaugma maoy nasaksihan sa mga molupyo sa baryo ang pagkapukan sa dakong punoan sa muwabog.  Natumba ug naluka kini.

Sukad maluka ang dakong punoan sa kahoyng muwabog, wala na gayud mopatim-aw ang agta nga dangas og agtang.  Gitinuod gayud ni Kan ang iyang gisulti ngadto kang Lumeng nga magpakamatay tungod sa iyang kapakyas pag-angkon sa gugma sa dalaga.

Adunay makapahibulong nga talan-awon nga namatikdan ang mga molupyo sa Caduawan didto sa dapit nga napukanan ug natumbahan sa kahoyng muwabog.  Inanay nga mitubo ang yuta.  Mitubo ug mitubo hangtod nahimong bungtod.

Ug paglabay sa daghang katuigan naporma ug nahimong dakong bungtod ang dapit.  Usa ka mahabog nga bungtod ang mitubo ug nagbuntaog sa baryo Caduawan nga, matod pa sa taga Negros, maoy bugtong bungtod nga klarong makita ang kahabog niini didto sa ilang dapit.  Ug tungod ni Kan, ang agta nga dangas og agtang, ginganlan ang maong mahabog nga bungtod og Kandangas.

Miginhawa og lawom si Lola Sinuna.  Mihulma ang yakmo niyang suwang human sa iyang asoy ngadto sa kabataan nga nagpitaw ang mga mata sa katagbaw.

“Sakay sa usa ka bus pasaheroan, gikan sa siyudad sa Sugbo, paingon sa siyudad sa Bogo ug vice versa, atong maagian ug maaninaw ang mahabog nga bungtod sa Kandangas sa Caduawan!”

Nagyagubyob ang kabataan sa gidangatan sa agta.

“Namatay ang agta, Lola! Apan may simbulo siyang gibilin sa Caduawan, ang habog nga bungtod sa Kandangas!”

Ug gitapos ni Lola Sinuna ang iyang asoy sa kabataan sa pag-ingon.

Sa pagkakaron, nahimo na nga usa ka sityo ang Kandangas sa baryo Caduawan, nga nagsimbulo sa nag-inusara ug mahabog nga bungtod nga nag-umbaw sa kasikbit nga mga baryo sa Ilihan ug Libjo sa lungsod sa Tabogon.  Kini nag-umbaw sab sa kasikbit nga mga baryo sa Sab-a, Calambua, Libaong ug Canagahan sa lungsod sa San Remegio. 
	
	
	
	
#Gikaibgan sa Dili Ingon Nato
ni Nilo S. Ejercito

Dunay dili ingon nato kun engkanto nga maibog sa mga tawo nga kalibutanon. May babaye nga kaibgan sa lalake nga engkanto. Sama usab nga may lalake nga kaibgan sa engkantada. Dunay nag-asoy nga panahon sa atong katigulangan nga may babaye nga gikapuyo og engkanto. Magpakita lamang ang iyang gikapuyo nga engkanto panahon sa kagabhion. Nanganak sila og bata nga labihang kaputi ang pamanit ug bulagaw ang buhok. Kon maadlaw magdiyong ang iyang mata ug dili makaharong sa kahayag. Matod pa sa babaye nga gwapo kuno ang iyang gikapuyo apan dili makakita ang ubang sakop sa panimalay. Hinuon ilang madungog ang tingog kon managsultianay ang managtiayon.

Kining mosunod nga sugilanon gibase sa sugid ni Felix Suerte bahin sa kahibulongang hitabo sa iyang anak nga si Liberato (gianggaan og Ebyot) nga lumad nga nagpuyo sa lungsod sa Badian, sakop sa lalawigan sa Sugbo. Drayber lamang sa traysikol si Ebyot, busa nag-ilaid sa kalisud ang ilang panginabuhi. Ang batan-on niyang asawa nga si Siyaning, mahiligon sa pangarte ug buot mosundog sa mga binag-ong urog. Wala siya malipay sa iyang kaminyoon. Ang mga ginikanan niya maoy dakong gusto kang Ebyot nga mahimong umagad kay kuno buotan. Ugaling lang kay dili makahatag sa kapritso ni Siyaning.

Niadtong liwas sa pangilin sa ilang lungsod, nilayas si Siyaning. Niuban sa laing lalake nga taga-dakbayan nga iyang gikaila sa baylehan. Aron dili maladhan sa kaguol, gilingaw ni Ebyot ang iyang kaugalingon sa pagpamasahero hangtod sa lawom nga kagabhion. Niadtong usa ka higayon nga mograhe si Ebyot, may babaye nga maanyag nga nagpahatod sa dapit duol sa dakong punoan sa balete. Nahibulong si Ebyot kay walay balay niadtong dapita, apan wala na lang siya mangahas sa pagpangutana. Gidaog siya sa kataha.

Milabay ang usa ka semana sa dayong mograhe si Ebyot, nihangyo na usab kadtong babaye nga magpahatod didto sa Barangay Tubod kay dunay bayle atol sa kapistahan didto. Nibalibad unta si Ebyot kay nasayod siya nga dunay taas nga tungason nga ilang agian ug wala sa kondisyon ang iyang sakyanan. Apan gidunolan siya og tibuok lima ka gatos ka pesos. Nagduha-duha sa pagdawat si Ebyot. Mapugsanon kaayo ang babaye ug gidawat na lang ang gitanyag. Igo lang nga gihatod sa Tubod ang babaye ug mipauli dayon si Ebyot.

Milabay na usab ang laing semana ug niadtong higayona human mograhe ug nanihapon unya dayong katulog tungod sa kalapoy sa lawas. Lapas alas dose and takna sa kagabhion, nahigmata si Ebyot kay dunay nanitsit. Sa pagdungaw sa bintana, tataw niyang nakita ang sinaw kaayong itom nga awto. Hayag usab ang bulan. Migawas sa awto ang babaye nga suki ni Ebyot, ug nagpangamay. Nanaog ang gikamay ug gisugat ang babaye.

“Pag-ilis kay magpauban ko nimo didto sa Talayong kay dunay bayle didto,” matod pa sa babaye.

“Ha? Aw….Oo, hulat lang kay mag-ilis ko.” Gikan ni Ebyot nga wala makabalibad.

Si Iyo Felix, ang amahan ni Ebyot, nahibulong nga dunay gikasulti ang anak. Milili sa gamay nga lungag sa bungbong, apan wala siyay nakitang laing tawo. Nagtuo siya nga nahubog ang iyang anak. Kinaiya niini nga magtabi nga siyang usa kon makainom. Mibalik sa pagkatulog si Iyo Felix ug wala nanumbaling sa gibuhat sa iyang anak.

Nakailis na si Ebyot ug misakay sa awto. Nasingo niya ang labing kahumot sa babaye. Wala masabti ni Ebyot and iyang gibati niadtong higayona. Nanginit ang iyang kalawasan. Nahinumdom siya nga sama niadto ang iyang gibati sa unang romansa niya sa iyang asawa. Unya namatikdan niya nga ang dalan nga ilang gisubay, dili padulong sa Talayong. Dako ang iyang kahibulong kay ang awto didto moagi sa umahan ni Ingko Buagas ug kadtong dapita daghang paril nga bato ug walay dakong dalan nga maagian og awto. Nagdugang ang iyang gibating kakulba. Sa pag-abot nila tungod sa dakong punoan sa kahoy nga tugas, kalit nga miugsad ang sakyanan ingon sa nakaagi og lawom ng libaong. Napugwat si Ebyot.

“Hesus Maria y Jose,” Nakatuwaw si Ebyot dungan sa pagpanguros. Dihadiha nawala ang awto ingon man ang maong babaye. Maoy iyang naamgohan nga nasalip-it siya sa sanga sa tugas. Misuway siya og kanaog. Bisan giunsa niya og panglimbasog, dili gayud siya makahimo. Misinggit siya ug nangayo og pakitabang. Maayo gani kay nakadungog si Iyo Felix sa tingog ni Ebyot.  Gisubay sa amahan ang gigikanan sa tingog. Didto siya mosangko sa dakong punoan sa tugas. Pinaagi sa flashlight, iyang nakita si Ebyot nga nasalip-it sa sanga.

“Nganong miabot ka diha, Ebyot?” sukot sa amahan.

“Unya na kita mag-asoy bahin niini,” tubag ni Ebyot. “Tabangi una ko pagkanaog.”

“Paghulat una diha kay magkuha ko og hagdan ug magpakitabang ko sa atong mga silingan.”

Sukad niadtong hitaboa, dili na magpagabii si Ebyot sa pagpamasahero bisan bation usahay niya ang kahidlaw nga makig-uban niadtong maanyag nga babaye nga iyang naseguro nga dili ingon nato. Wala na usab magpakita ang maong babaye. Sa diha nga nasayran sa ilang mga silingan sa gidangatan ni Ebyot, dunay mitumaw nga asoy sa lainlaing kasinatian bahin sa engkanto.

Sama niadtong bata nga gitagoan sa engkanto. Lagmit nga gikaibgan usab kadtong bataa, napalgan ang bata nga nawala apan nasalip-it sa kal-ang sa busaog sa balay. Dunay misugilon usab nga mosulod kuno ang engkanto sa lawas sa tawo. Ang uban miingon nga ang engkanto manghadlok og tawo ug pakit-on kini sa makalilisang nga dagway hangtod nga malisoan sa maayong pangisip.



#Ang Gikalisangang Dakit sa Catmondaan
ni Glecerio P. Ares Jr.

Daghang kahoy nga dakit ang nanagtubo sa Barangay Catmondaan, ang barangay nga sakop sa lungsod sa Catmon, sa ikalimang distrito sa probinsiya, 53 ka kilometros gikan sa siyudad sa Sugbo. Usa niini mao ang gikaintapang dakit, dili lamang sa mga lumolupyo ning dapita kon dili, hangtod sa taga-lagyong dapit nga mahiagi ning nahimutangan sa dakit, labi na sa takna’s kagabhion.

Layo pa gani, manlimbawot na ang mga balhibo sa tangkugo tungod sa kahadlok ug tuod man, dunay panahon nga mokalit lag babag ang lungon nga dunay nagsigang mga kandila; dakong baboy nga nagbakya; dagkong iring ug iro nga siga’g mga mata; uha sa bag-ong natawong bata; dagkong luwa nga magtapasak sa imong ulohan; kahayag ug sonata ilawom sa punoan sa dakit ug uban pang makalilisang nga mga talan-awon nga makapanumpa ka nga dili na gyud moagi niadtong lugara pag-usab.

Apan ang nakapaislag gyud sa mga tawo niadtong dapita mao kining daw dili katuhoan apan tinuod nga hitabo.

Panahon kadto diin dunay tuyo nga palapdan ang gamay nga dalan-dalan sa may dakit sa Catmondaan, padulong sa Cabungaan ug uban pang kanait nga kabaranggayan sa kabukiran, kay kining dalan-dalana usa ra gyud ka tawo ang makaagi ug titip pa kaayo. Sa wala niini pangpang, ug sa tuo may kimba nga lawom kaayo. Tungod sa kahagip-ot sa dalan, daghan nang mangangani ang nangadisgrasya ning dapita.

Maayo na kadto ang dagan sa pagtrabaho sa karsada pagsugod niini gikan sa highway. Bisan mga dagkong bantilis nga tampuwong ug mga pangpang dali ra kaayong nangapulpog ug nangapatag human maniobraha sa mga modernong makinarya alang sa maong gimbuhaton.

Apan ang kasayon sa dagan sa pagtrabaho didto naha-untol sa unahan diin nagtubo ang dakit daplin sa dalan-dalan nga maoy palapdan aron hayahay nga makaagi ang dagkong sakyanan.

Bisan giunsa’g kabkab sa backhoe; dumbol sa grader; pukpok sa jackhammer; pabuthan og mga dinamita, wala gyud mangaunsa ang dagway sa mga tampuwong ug pangpang, labi na ang punoan sa dakit. Dili sab mahimong itipas na lang ang karsada kay pangpang ug mga tampuwong man usab ang palibot. Kadtong dapita ra ang medyo sayon-sayon nga kalutsan kay nipis-nipis ra man ang pangpang nga nag-ali sa pagabuhatong karsada.

Kahibudngan lang nga di man unta dagko kaayo ang mga tampuwong, pangpang ug punoan sa dakit, nganong maglisod man ang mga modernong makinarya pagguba sa nanag-ali haron mapatag? Paminaw sa mga trabahante, mora’g dunay gahom nga mopugong gyud sa ilang gibuhat. Usahay, di lang damhon, dili moandar ang ilang makinarya; ang mga dinamita kon mobuto gamay ra’g agi. Kalagmitan, mapugos sila’g trabaho og mano-mano apan kadaghanan kanila di na makabalik pagkaugma kay nanagluya.

Tungod sa kakulian, gipahunongan ang trabaho. Ang mga tampuwong, pangpang ug dakit mora’g mga higanting nanagtingsi nga padayong nanagtungkawo sa maong dapit nga daw nanagsadya sa ilang kadaugan batok sa katawhan.

Tungod kay kinahanglanon gyud nga mapalapdan ang dalan-dalan, gibalikan na usab kini’g trabaho apan gamay ra’g nahimo.

Usa ka hapon, dunay kasulti nga tigulang ang inhenyerong nagdala sa trabaho. Gipinahan sa tigulang ang enhinyero sa kakuyaw sa ilang gibuhat niadtong dapita kay ang dakit dunay nagpuyong “di ingon nato” nga kusgan, di madalidaling lupigon ang gahom. Ang mga tampuwong maoy balay nila; ang pangpang mao ang ilang plasa ug ang dakit mao ang ilang palasyo. Matod niya, daghan nang nangaalaot niadtong dapita tungod sa pagpasipala labi na sa punoan sa dakit. Kinahanglang mangita sila og meriko o tambalan nga dunay lig-on nga kalaki aron mogawad niadtong dapita sa pagpapahawa sa mga “engkanto.”

Wala motuo ang enhinyero sa tigulang. Sunod tingtrabaho, nagdala kini og tulo ka tawo haron pagputol sa dakit. Miabot na lang ang kahapunon, igo rang nakaputol sa ginagmay nga sanga ang mga sinuholan ug ipadayon lang unta pagkaugma, apan wala makabalik ang tulo kay nangasakit. Wala dangti og dugay nakabsan sila sa kinabuhi. Nasakit usab ang enhinyero ug wala na igdungog kon naunsa na kini. Misamot kaislag ang mga tawo sa pagpaduol sa maong dapit.

Naputol na usab ang pagtrabaho sa karsada, dihang gibalikan, kay nasayod man sa panghitabo, miinsister ang mga trabahante nga ipagawad ang dapit. Usa ka bantugang meriko ang migawad niini, bugti sa dakong kantidad.

Nianang pagkagabii morag nagkaguliyang ang maong dapit sa dakit. Maoy nadunggan ang mga sakyanang nagsauysaoy pagpadagan palayo sa maong lugar; mga dagkong balay nga nangalumpag; mga kasangkapan nga nangapusgay; mga makapakitbi sa atay nga tiyabaw ug danguyngoy sa mga hamtong ug mga kabataan nga mora’g gipangkastigo. Taliwala sa inusigay sa mga iro, kaadlawon nang nahunong ang makalilisang panghitabo.

Human niadto, nagmalinawon na ang lugar nga may dakit. Mora’g gibiyaan na sa “di ingon nato.” Nahibaw-an sa mga tawo nga ang merikong naggawad sa maong dapit nasakit. Wala makaantos, nakabsan sa kinabuhi.  Mora’g gipanimaslan sa iyang gibuhat. Ang enhinyero wala mobalik sa maong lugar.

Ang punoan sa dakit inanay nga nagkalawos hangtod namatay kini. Inanay nga nagkasayon ang pagtrabaho sa karsada ug wala madugay, nakalahos gyud sa pikas sa pangpang. Sayon ra kaayong gipulpog ang mga tampuwong ug pangpang sa unahan. Human niadto, bisan mag-aginod, makalahos na ang mga dagkong sakyanan ug makapadayon na sa unahang kabaranggayan. Dili na usab manlimbawot ang mga balhibo sa mangagiay ug wala na kadtong makalilisang talan-awon niadtong dapita sa may dakit.                                           

			


#Ang Linaw sa Naukban
ni Christian Q. Salta

Sa unang panahon didto sa matahom nga mga isla sa Camotes, sa lugar sa asul ug tin-aw kaayo nga tubig na gitawag og Pilar, may nagpuyo nga batan-on nga mananagat nga ginganlag Pedro.  Buotan si Pedro ug kunteto kini sa iyang kinabuhi, gawas lang sa panagsang kamingaw nga iyang bation, labi na sa mga takna nga makita niya ang mga bituon sa kalangitan nga daw malipayon kaayong nagduwa-duwa.

Mosantop dayon sa iyang hunahuna ang mga adlaw sa dihang buhi pa ang iyang mga ginikanan ug kauban pa niya ang iyang mga igsuon nga kanunay niyang kuyog sa pagpanginhas. Kinabuhi na ni Pedro ang dagat ug naandan na niya nga magpakaadlawon sa lawod para sayo niyang mabaligya ang iyang mga kuhang isda.

Usa ka gabii niana, sayo nga mipauli si Pedro gikan sa pagpanagat tungod kay misubang na ang buwan. Sa dihang modunggo na ang iyang gisakyang baruto sa baybayon, kalit lang misugat sa iyang panan-aw ang usa ka babaye. Naghilak kini ug daw may gipangita. Sa pagduol ni Pedro nakita niya ang katahom sa babaye nga nagtiniil lamang. Mao ra kinig Amerikana kay puti kaayo ang pamanit nga ingon sa mogilak kon maigo sa hayag sa buwan.

Naluoy si Pedro sa babaye ug iya kining gipangutana. Nagbakho nga mitubag ang babaye nga nawala sa maong lugar ang iyang paboritong langgam nga hinatag sa iyang amahan.  Nahinumdom dayon si Pedro sa langgam nga may talagsaong kolor na iyang giluwas gikan sa mga batang nitirador niini. Iyang gikuha ang langgam sa iyang payag ug tuod man mao gayud kini ang gipangita sa dalaga. Malipayon kaayo kining nagpasalamat kaniya ug kalit lang nga nawala.

Sukad niadto, kada gabii na sayo nang mopauli si Pedro gikan sa pagpanagat labi na kung hayag ang buwan. Mopakita kaniya ang dalaga nga nailhan na niya sa ngalan nga Maria Isabel.  Sa ilang mga panag-estoryahanay mibutyag kaniya ang dalaga nga usa kini ka prinsesa sa mga engkanto didto sa isla sa Leyte.

Milabay ang mga buwan ug misalingsing ang ilang mga pagbati sa usag-usa. Ug usa ka gabii niana, ilawom sa takdol nga buwan mipadayag sila sa ilang tagsatagsa ka gugma ug nakahukom nga magminyo.

Niuli dayon si Maria Isabel sa gingharian sa mga engkanto og mihangyo sa iyang amahang-hari nga magpakasal sa usa ka mortal nga tawo. Tungod sa gugma sa hari sa iyang anak ug kay nakita niya ang kaligdong sa kasingkasing ni Pedro, miuyon kini. Apan sa wa pa makalakaw ang dalaga, nabalakang mipasidaan kaniya ang amahan, “Anak, ayaw gayod kalimot nga sa dili pa mosidlak ang adlaw human sa inyong kasal kinahanglang makabalik na kamo sa atong yuta.”

Nisaad si Maria Isabel nga di kalimtan ang pasidaan sa amahang-hari ug malipayon kining mibalik sa Pilar.

Gikasal dayon si Pedro ug Maria Isabel ug dakong hikay ang nahitabo. Nalipay ang mga higala ni Pedro kay nakita nila nga gawas na matahom si Maria Isabel, buotan usab kini.

Pagkadaghan sa lamian nga mga pagkaon nga kalit lang motumaw sa mga lamesa. Nagkalain-laing mga putahe nga wa pa matilawi sa mga bisita ang kahibulongan kaayong motungha sa mga plato. Naglipay ang tanan gikan sa kagabhion ug nakalimtan sa bag-ong kasal ang pahimangno sa hari sa mga engkanto.

Milabay ang mga oras. Lawom na kaayo ang kagabhion sa dihang may mituktugaok nga manok sa halayo. Nahinumdom si Maria Isabel sa pahimangno sa iyang amahang-hari. Dali niyang gipukaw si Pedro ug mipaingon dayon sila sa baybayon.  Sa ilang giagian mitipak si Maria Isabel og usa ka dakong parte sa yuta gamit ang iyang engkantohanong gahom. Kining dakong buak sa yuta milutaw sa hangin paingon sa dagat ug pagtugpa niini sa tubig kalit nga nahimong dakong barko.

Sa walay pagpanamilit nisakay dayon si Pedro ug Maria Isabel sa barko. Agad sa kusog kaayo nga hangin, paspas silang mipaingon sa gingharian sa mga engkanto. Tulin kaayo ang ilang dagan kay gihunghongan man ni Maria Isabel ang mga bawod na motabang kanila. Anam-anam na mipakita ang mga silaw sa adlaw sa halayo, timailhan sa nagsingabot nga kabuntagon. Si Pedro nahadlok. Migakos si Maria Isabel sa iyang bana ug miingon, “Pedro, ayaw kahadlok kay hapit na kita moabot.”

Diha na sila sa baba sa baybayon sa dihang misubang ang hayag kaayo nga adlaw! Mihunong ang dagan sa barko ug nibalik kini sa pagkahimong yuta.  Si Maria Isabel ug si Pedro kalit nga nahanaw.  Sukad niadto wa na sila igdungog pa.

Daghan ang sulti-sulti sa mga katigulangan nga ang magtiayon nahimong bato kay naabtan sila sa pagsubang sa adlaw apan duna say moingon na nakaabot gayud sila si Maria Isabel ug Pedro sa yuta sa mga engkanto ug nagmalipayon. Apan wala gayu’y nakaseguro.

Karon kon ikaw makabisita sa Leyte, didto sa lungsod sa Merida imong makita ang usa ka dakong bungtod nga daw nahisalaag kay nahimutang kini sa baybayon. Gitawag kini og Puerto Bello sa mga Katsila ug daw usa ka barko na padulong modunggo.

Ug kon ikaw usab makaduaw sa Pilar didto sa Camotes, imong makita sa Barangay San Isidro ang usa ka dakong bangag sa yuta nga nahimo na karong linaw. Gitawag kini og Naukban tungod kay dinhi gitipak ni Maria Isabel ang yuta nga nahimong barko. Hangtod karon ang mga lumad kung mangisda ug maligo man didto di gayud magsaba-saba agig respetar sa mga kaliwat ni Maria Isabel, ang prinsesa sa mga engkanto na nahigugma sa usa ka mortal na tawo.





#Ang Kamatayon ni Leon Kilat
ni Rey Briccio A. Alesna

Talagsaong binuhat ang nakita ni Joven sa pagbuka sa iyang mga mata. Daw birhen, daw anghel ang hitsura sa babae nga nag-atiman sa iyang mga samad sa abaga ug bukton. Taas ug taliwtiw ang iyang ilong, nipis ang iyang ngabil, taas ang buhok ug puti ang pamanit. 

Niigham si Joven ug niingon, “Pasayloa ko, senyorita, apan mangutana lang unta ko kon anaa na ba ko sa langit?” 

Mipahiyom ang babaye ug mitubag, “Ania ka sa balay ni Don Florencio Noel, Alkalde sa Kabkad. Ako si Beatriz, bugtong niyang anak. Nakaplagan ka ug si Heneral Pantaleon Villegas niadtong miaging adlaw sa sapa luyo sa among lagwerta. Kamong duha walay mga panimuot busa dali mo namong giamuma.” 

Mitubag si Joven, “Kumosta man si Heneral, senyorita? Ug unsa man diay ta karong adlawa?” Matod ni Beatriz, “Huwebes Santo, Abril 7, 1898. Si Heneral maayo ra. Daghan og buslot agi sa bala sa riple ang iyang uniporme, apan wala gayuy tatsa o samad ang iyang kalawasan. Kahibulongan kaayo!” 

Mihinayhinay pagbalik sa panumdoman ni Joven ang panghitabo sa miaging mga adlaw; ang ilang pagsulong sa Cota San Pedro nga maoy simbolo sa kagamhanang Espanya sa tibuok Sugbo. Klaro kaayo sa iyang pangisip ang duguong kumbati, ang makalilisang pinusilay ug manomano nga tinigbasay; ang hilak sa mga samaran ug himatyon; ug labi nga tataw kaayo sa alimpatakan ni Joven ang kaisog ni Heneral Villegas nga niuna pagdasdas sa mga Katsila; ang iyang way kahadlok nga pag-asdang hangtod nga siya natumba. Nagtuo si Joven nga wala na ang heneral – nadisgrasya na.

Unya sa sunod siplat niya nibangon ang heneral ug dali nga niawhag nilang tanang mga Katipunero sa pagsinggit, “Mabuhi ang Katipunan!”

Maorag kilat ang panglihok sa heneral nga nakig-away sa mga Katsila. Tukma gayud ang iyang anggà nga “Leon Kilat.”

Sa duha ka adlaw nilang pakig-engkwentro sa mga malupigon, tulo ka higayon nga nakita sa mga mata ni Joven ang pagkaigo ug pagkatumba sa heneral. Katingad-an kaayo nga nibangon ra kini ug mopadayon pakig-away. Mimando lang kini siya og atras dihang daghan kaayong mga Katsilang sundalo ang nangabot gikan sa Iloilo aron pagrelibo sa Cota San Pedro. Apan sa pag-atras nila, nihukom ang lider sa mga Katsila nga puohon gayud ang mga rebelde, busa gigukod sila ngadto sa San Nicolas unya didto na sila nagkatibulaag. Ang ubang mga Katipunero nanungas sa bukid sa Guadalupe; ang uban sa Sudlon ug Tabunan. Sila si Joven ug Heneral Villegas nipadulong sa Kabkad. Gisundan gihapon sila ug walay hunong silang giatake sa mga puwersa sa Espanya.

“Ug asa na man si Heneral, senyorita?” Pangutana ni Joven.

“Atua siya sa balay ni Don Julito Sato nagpahulay. Ang akong nahibaw-an duól na dinhi sa Kabkad ang mga sundalong Katsila nga nangita kaninyo ug daghan sila nga nagdala og mga kanyon. Makuyaw ang kahimtang kanatong tanan nga ania sa Kabkad.”

“Kon mao kana, maayo tingali nga moikyas kami ug mopauli na sa Bacong, Negros.”

Padayon nga gihaplasan ni Beatriz ang mga garas sa kalawasan ni Joven. Iyang gisukitsukit bahin sa ilang mga kaagi sa pakigbisog. Si Joven nga nadani sa kaanyag ni Beatriz walay duhaduha nga niasoy sa mga panghitabo nga ang nagsulsul mao ang ilang damgo: kagawasan sa tanang mga Pilipino. Sa taudtaod nilang kulukabildo, nahibaw-an ni Beatriz ang sekreto mahitungod sa katingalahang abilidad ni Heneral Leon Kilat – ang iyang pagkakublan adunay kalabutan sa panyong pula nga kanunay niyang gihabak sa iyang liog.

Nianang pagkagabii sa balay ni Kapitan Tiyoy Barcenilla, nagtigom ang tanang mga haligi sa lungsod ubos sa pag-awhag ni Padre Tationg Blanco. Kadaghanan nila mestiso Katsila ug bisan sila may dugong Pilipino ug gusto usab nila nga mobuwag sa Espanya, ang inahang nasod, apan dili sila gusto og kagubot. Dili nila gusto nga ang Kabkad bombahan sa mga Katsila nga moresulta sa dakong kadaot ug mokalas sa daghang mga kinabuhi. Gawas pa, sila ang mga illustrado sa lungsod; sila ang nanag-iya sa tanang katubhan ug kahumayan, kalubihan ug kamaisan; sila ang nagpatuman sa ‘obras pias’ aron matukod ang mga dagkong edipisyo dinhi. Busa, nagkahiusa silang tanan nga patyon si Leon Kilat aron ipakita sa mga Katsila nga ang Kabkad wala moalsa batok sa Espanya. Ilang isakripisyo ang kinabuhi ni Leon Kilat aron masalbar ang lungsod. Nakahibalo sila nga lisod siyang patyon apan nitaho si Don Florencio Noel nga ang anting-anting ni Leon Kilat mao ang iyang panyo nga pula sumala sa gibutyag ni Beatriz kaniya.

Pagkasunod adlaw, Biyernes Santo, ilang gipakaon ug gipainom og makahubog nga ilimnon si Leon Kilat. Pagkahubog niini, dali nilang gilabni ang iyang panyong pula, gidumog, ug gitabangan pagdunggab hangtod nga kini namatay. Gidala nila ang dugu-on ug patayng lawas ni Heneral Leon Kilat sa plasa aron ipakita sa nagsingabot nga mga Espanyol nga ang Kabkad midapig sa Espanya.

Dali nga niikyas si Joven pagkahibalo sa gidangatan sa heneral. Ug sa iyang tumang kalagot, siya mibahad: “Mga Kabkadanon, akong isaad sa lubnganan sa akong mga ginikanan nga ako mobalik ug manimalos sa inyong pagbudhi ug pagluib kang Heneral Leon Kilat! Mga tampalasang Hudas kamong tanan! Mahibaw-an ra sa tibuok kalibutan ang inyong makauuwaw nga binuhatan. Oo, mobalik ko dinhi ug papason nako sa mapà kining inyong law-ay nga lungsod!” 

Sa paglabay sa mga katuigan ang Kabkad nahimong Carcar.







#Ang Kahoy nga Bolbolan
ni Ailee M. Anoba

Ang barangay Guiwang sa lungsod sa Alcoy, mapagarbuhon sa iyang nindot nga baybayon, puting bas ug tin-aw nga dagat. Sa panahon sa bakasyon ug sa ting-init maayo kining tugsawan.

Ang habog niyang bungtod kanunay namaypay og lab-as nga hangin adlaw ug gabii, kay gilibutan kini og mga kahoy ug mga tanom nga maoy sarang nilang kabuhian sa lumolupyong Guiwangnon.

Sa habog nga bungtod malantaw ang pulo sa Bohol ug ang halapad nga kadagatan. Niining bungtora nanag-ambo ang mga kahoy nga bolbolan. Nanuyhakaw ang tag-as niyang punoan. Ang iyang kalayog molabaw pa gani sa lubi. Nahimo kining sibaanan sa mga langgam panahon sa tinghinog sa iyang mga bunga.

Nainila usab kining kahuya nga maayong gam-on og kasko sa sakayan. Kining kasko maoy lawas o dugokan sa sakayan.

Si Undo Karlo nga katorse anyos, hilig sa panirador og mga langgam. Gani duha may iyang tirador agi og panagana og mobana ang goma sa usa, aduna pay iyang reserba.

Sayo sa buntag nianang adlawng Sabado, ang mga gansiyang saba kaayong naniba sa hinog nga mga bunga sa bolbolan. Nikulikot sa dawunggan ni Undo Karlo ang kabanha ug alingisig nga tingog sa mga langgam. Wa niya usiki og panahon, iyang gikuwentas sa iyang liog ang usa niya ka tirador. Samtang ang laing usa iyang gitauran og bala nga bato. Ang bulsa sa lusgawon niyang purol napuno sa mga bato.

Sa iyang paghangad sa kahoy nga bolbolan nakita niyang nag-itom ang mga gansiyang sa ilang gibatugan. Labihan niyang lipaya nga nagtan-aw. Gibingat ni Undo Karlo ang iyang tirador ug unya gibuhian patumong sa nagpundok nga mga langgam. Apan way naigo. Ang kasikas nga nahimo sa iyang bala nakapaalibwag sa mga langgam apan namatog ra usab silag balik. Gitirahan ni Undo Karlo ang laing pundok. May nagpiliik nga misukarap sa yuta.

Taudtaod nanibat ang mga langgam sa pagpunay og tira ni Undo Karlo. Nakapahiyom si Undo Karlo nga nipauli bitbit ang tulo ka gansiyang nga iyang kuha.

“Liwat ka gyud sa imong Lolo Medong, Undo, “ matod ni Lola niya Nena sa iyang pag-abot. “Hingigo si Lolo nimo sa batan-on pa!”

“Unsang langgama ang imong nakuha, Undo?” Pangutana ni Lolo Medong sa iyang apo.

“Kuan, Lo, gansiyang!”

“Diin ka man nanirador?” Dayong gawas ni Lolo Medong.

“Diha sa kahoy nga bolbolan.”

“Uy, Undo,” ni Lolo Medong nga mahingawaon. “Delikado baya nang kahuya!”

“Kay ngano diay, Lo? Taw-an ang bolbolan?”

“Wa ko masayod og taw-an ba kanang kahuya. Apan adunay estorya niana kaniadto ug hangtod karon nagpabilin kining kasugiran dinhi sa ato.”

“Estoryahi hinuon ko, Lo… Sige na, Lo!” hangyo sa batan-ong apo.

Gipunit ni Medong ang bangketo ug iya kining gilingkuran.

“Kaniadto kuno, may usa ka pamilya nga nagtukod og bay nga ilang kapuy-an. Ang kahoy nga ilang gigamit gikan sa haligi, pingga, paruos, busaog, bungbong, sawog, marko ug uban pang mga dapat naggikan sa kahoy nga bolbolan. Ila kadto gipagabas sa kaila nilang gabasero.

“Tuod man, nahuman gayud ang bay sulod lamang sa usa ka bulan nga wa magsuhol og panday. Nagtambayayong sa pagbuhat ang magtiayong Floro Huerte ug Irenea Anoba uban ni Francisco nga ilang anak. Apan pipila lamang ka bulan sa ilang pagpuyo nasakit si Francisco ug wa magdugay kini namatay.

“Sa baryo, ang mamatay ilubong dayon pagkaugma aron di mabaho. Ug maoy naandan nga magbuhat og lungon ang tagtungod. Kay nihit silag kuwarta nga ipalit og kahoy, maoy nahunahunaan sa magtiayong Floro ug Irenea nga maglangkat og sawog sa ilang bay. Pito ka pirasong tabla ang ilang gilangkat. Kadali ra nahuman ang lungon sa tabang sa ilang mga paryente ug mga silingan.

“Apan wa usab magdugay si Irenea ang misunod sa pagkamatay. Naglangkat na usab silag sawog aron gam-on nga lungon. Si Floro nga biyudo nagminyo og laing babaye. Apan nagsunod silag kamatay. Nahurot gayud silang pamilya og kamatay ug nahurot usab ang sawog sa ilang bay. Ug sa manok pa, ‘gihimulbolan’ silang tibuok pamilya. Ug sa gantangan, ‘gikalis’ silang tanan.

“Gikan niadto talagsang mogamit sa bolbolan alang sa bay ug sa kasko sa sakayan. Mapanagan-on ug mahadlukon silang tanan.”

“Lolo Medong,” ni Undo Karlo nga nahimuot sa asoy sa iyang apuhan. “Nindota nimong moestorya, Lo, uy! Apan nganong nahurot man silag kamatay, Lo?”

Niigham ug nipahiyom si Lolo Medong. “Di tingali maayong magtukod og bay nga pulos kahoy nga bolbolan aron di sab himulbolan!”

“Sa akong sabot, Medong,” misalga si Lola Nena, “di kadto sa kahoy gyud kundi nanungo hinuon sila kay ang ilang sawog mao ra say gihimong lungon nga unta sawog man kadto nga ilang higdaanan!”

“Nena,” sumpo ni Lolo Medong, “kining ato pulos mga panaghap nga way kaseguroan. Hangtod karon nagpabilin kining tanghaga.”

“Unya, kinsa na may nagpuyo adtong baya, Lo?”

“Wa. Gipasagdan nga magabok ug matun-as.”

“Sukad karon, di na diay ko manirador sa kahoy nga bolbolan, Lo, uy! Kuyaw diay nang kahuya!”
	
	
	

#Pung-olanan sa Ulo
ni Carla Mae Sumalinog
	
Sa atong henerasyon, para sa usa ka yano nga batan-on, ang pagsulod sa langob usa ka makalingaw apan dili kanunay nga kalihukan. Gani may mga mapugos lang tungod sa sugo sa eskwelahan.

Sa panahon sa Ikaduhang Gubat sa Tibuok Kalibutan, nahimong pinuy-anan sa atong mga katiguwangan ang mga langob nga karon mga kabog na lang ang hikaplagan. Ang mga langob ang naghatag og landong sa kaluwasan ug gamay nga luna sa kahamugaway. Ngitngit man, sa panahon sa kagubot, mas hayag ang posilibilidad nga mabuhi  ang nanimuyo dinhi kaysa uban pang lugar.

Apan, natural sa mga Sugbuanon nga dili moatras sa bisan unsang pagsuway nga ilabay sa ilang agianan. Dili  nila tugutan nga hangtod sa hangtod magtago ilawom sa kangitngit sa langob ug pasagdan nga molapad pa ang gahom nga gihuptan sa mga dili angayan. Luyo sa ilang pagpaningkamot nga mamahimong luwas ang ilahang mga banay sulod sa mga langob, sa gawas sa langob nakigbisog usab sila alang sa kagawasan gikan sa mga kamot sa mga abusadong dayo.  Gamit ang ilang kusog ug mga lumadnong hinagiban ug mga pamaagi, nagkahiusa sila aron hingusgan ang pagbawi sa katungod sa ilang kaugalingong yuta. Katungod nga buot ihikaw kanila sa mga Hapon sa bayolente nga mga pamaagi. 

Kon ang langob ang tagoanan sa mga kababayen-an ug mga kabataan, sa mga taas nga lugar usab ang abutanan sa pipila ka mga bayaning hangtod karon wala’y palad nga mapasidunggan sa ilang katakos inubanan sa maayong mga katuyoan. Gilangkuban kini sagad sa mga kalakin-an. 
Sa pusod nga bahin sa isla sa Sugbo, nahimutang ang usa ka habog nga bukid. Tungod sa kahabog niini, madungog sa mga duol nga lugar sa ubos si kinsa mang mosiyagit gikan sa tumoy sa maong bungtod. Gigamit kini sa mga Sugbuanon nga bentaha batok sa mga kontra. Dinhi magtinawganay sila sa panahon nga kinahanglan silang magtapok.

Gigamit nila ang maong taas nga lugar nga abutanan, diin adto nila sabutan ug ipahimutang ang ilang mga lakang sa pagpukan sa di makiangayon nga pangagamhanan sa mga langyawng Hapones. Dinhi nila giplastada ang papel sa isig sakop sa gubat. Kon makadungog na gani sila sa tawag sa kauban gikan sa bungtod nga mag-ingon, “Adto na ta sa Tawganan, gikinahanglan kita sa atong katawhan.” Dinhi nagtubo ang liso sa paglaom nga ang kinawat nga yuta mabalik pa sa mga nanag-iyang tinuod.  Liso nga dugay nang natisok sa mga langob diin sila nanagtago. 

Sa tupad sa bukid nga Tawganan, may lain pang mga kabungturan nga ubos ang nahimutangan. Dinhi sagad mahitabo ang pagpinatyanay tali sa mga Sugbuanon ug mga Hapones.

May usa ka dapit nga nisaksi sa sikit nga panagbangga sa kahanas duha ka partido. Dinhi, ang mga sundawo dili mosungasong sa pagpakiggubat. Tungod kay pareha ra ang puwersa sa opensa ug depensa dinhi, wala’y mogawas nga mananaog. Nahimo kining maong dapit nga sentro sa pagsung ug pagbalik sa kampo sa mga sundawo. Sa pagpadayong pagsulong-atras, sulong-balik kampo, sulong-atras sa mga sundawo, naila kining maong lugar isip “Balik-Sulong.”

Laing ubos nga bukid mao ang naila sa ngalan nga Pung-olanan. Dinhi nahitabo ang dugay nga panag-engkuwentro tali  sa mga Hapones ug sa atong mga bayani. Dinhi nadungog ang mga siyagit sa kaisog, ang mga hugyaw sa pakigbisog ug ang kuyaw nga singgit sa mga Sugbuanong dili mosibog. Kini mao ang entablado diin ang sayaw mao ang pagbunlot sa sundang, ang pagkablit sa pusil,  ug ang pagwara-wara sa mga pinuti. Kini nahimong teatro diin ang musika mao ang hadyong sa mga bala ug panagsingki sa uban pang mga armas.  Kini mao ang salida, diin may pipila ka mga bida, nga pagkahuman sa drama, dili na kapauli kay ang ulo ug lawas nagbuwag na. Kini mao ang drama, diin ang paghilak dili sama sa luha sa mata nga sa huyuhoy sa hangin mahanaw ra, kon dili hilak sa dugo nga nagagikan sa unod, lapos sa bukog, nituhop sa yuta nga bisan ang pinakakusog nga uwan dili na makabanlas pa. Dinhi mao ang husgado diin ang mga argabyado mao pa ang gisentensyahan ug diha-dihang giputlan sa ulo.

Kini mao ang lugar nga, sakit man sa dughan, naila sa pangan nga “Pung-olanan sa Ulo”. 

Kining nagtupad nga mga lugar mao ang mga saksi sa pagtisok, pagtubo, pagpamuwak, pagpamunga ug sa pagkamatay sa kahoy sa kagubot. Kahoy nga gibuboan sa dugo sa atong mga katiguwangan.  Kini maong mga luna ang kabilin sa atong sakit nga kagahapon apan mapasigarbuhon natong palandungon.
 
Sa paglabay sa panahon, ang kanhi Tawganan sa atong mga bayani naila sa ngalang Sitio Tawagan ug ang kanhi sentro sa pagsulong-atras sa mga sundawo naila sa ngan nga Sitio Balisong. Kining duha ka sitio sakop sa Barangay Sirao sa bukid nga bahin sa dakbayan sa Sugbo. Tupad niini mao ang Barangay Pung-ol. Tipik ra kini nga kabahin sa mga kabilin sa pakigbisog sa mga Sugbuanon batok sa day-ong malupigon.
 
Nagkatag pa sa nagkadaiyang lugar sa Sugbo ang uban pang ebidensya sa atong pagpangga sa atong yuta bisan pag nituang na ang hulga sa gubat. Kon kaniadto sila ang mga dapit sa mga putol nga ulo, sa pagkakaron ang maong mga lugar abunda na sa kabuwakan, nga dili lamang isip panginabuhian kundili usa usab ka maanindot nga talan-awon alang sa mga apo sa mga nangamatay aron kining lunang ilang gitamnan mapanag-iya sa hingpit. Kon kaniadto ang lugar lubnganan sa mga apuhan, karon ania manginabuhi ang mga apong nabinlan. Apan labaw pa sa yuta, bililhon nila nga kabilin mao ang kalinaw. Tungod sa atong pait apan mabulukong kagahapon, palaran ang atong henerasyon sa kagawasan nga atong naangkon. 







#Kasugiran ni Maria Tang-an o Maria Cacao
ni Judith L. Abellanosa

Sa lungsod sa Tuburan adunay gitawag nga Bukid sa Marmol. Ginganlan kining bukira sa maong pangalan tungod sa pangpang niini nga sama gayud sa marmol ang kahamis.

Nabaniog sa didtong dapit  nga adunay nagpuyo sa maong bukid nga usa ka dili ingon nato nga babaye ug ginganlan kini siya’g Maria Tang-an o Maria Cacao  kay aduna man kuno siyay halapad nga kakawan kansang mga abot itumod ngadto sa United States of America.

Ingon sa mga sultisulti matag higayon nga motumod si Maria Cacao sa iyang mga giani nga kakaw ngadto sa Amerika, mobul-og pagkalit ang dakong tubig sa sapa sa Langoyon, may uwan man o wala. Usahay gani kuno bisan nagligiting pa ang kainit sa adlaw mobaha gayud og dako ang maong sapa kay moagi man ang dakong barko nga gipanag-iya sa nahisgutang ada. Mao nga wala gayuy taytayan nga molungtad, ma-kahoy man o ma-puthaw ang dapat kay maguba man kini inig-agi na sa barko.

Matod pa usab sa akong inahan nga walay mangahas sa pagpasipala sa bisan unsang mga tanom ug langgam nga makita sa maong pangpang lakip na ang nagkadaiya ug mabulukon nga mga isda nga nagpuyo sa matin-aw nga tubig (nga taga bitiis ang gilawmon) nga nagdagayday ubos sa nag-atbang nga pangpang sa maong Bukid sa Marmol. Sila nagtuo nga ang pagpanghilabot o bisan ang pagtuaw sa pagdayeg sa maong mga talan-awon makamugna og dautang panghitabo sa mohimo niini.

Niasoy si Mama kanako sa nahitabo sa usa ka ginganlan og Sayong nga nitaliwan sa usa ka misteryosong kamatayon.
 
Usa ka adlaw niana niagi siya uban ang iyang mga higala ubos sa pangpang ug sa dako nga tingog nidayeg sa maanindot nga orkid nga iyang nakita. Gibadlong siya sa iyang mga kauban apan wala siya mopatuo ug gikutlo hinuon ang bulak ug gidala sa ilang balay. Unya gibati niya ang kakapoy sa iyang lawas ug iyang namatngonan  nga adunay garas ang iyang bitiis ug iyang gituohan nga nagaras siya pag-ubog sa tubig ubos sa pangpang. Nagkagrabe ang iyang kaluya hangtod nga nabugtoan gayud siya sa iyang gininhawa ug dungan niini nalawos usab ang bulak nga iyang kinutlo sa pangpang. Wala gayuy nakita nga kakulian sa iyang panglawas gawas lang niadtong garas sa iyang bitiis.
 
Sa diha pa ang haya sa ilang balay , may nanag-ingon nga nakakita sila og awto panahon sa kagabhion sa tugkaran sa namatay. Butang nga ilang gikahibulong kay dili man unta makasulod ang sakyanan sa ilang dapit.
 
Sa dihang nalubong na ang minatay, nianang pagkagabii ang iyang mga ginikanan gipadamgo niini nga wala siya mamatay ug anaa na siya magpuyo sa nahisgutang bukid ug dili na siya makauli pa.  Nidugang siya sa pag-ingon nga ang ilang gihaya usa lamang ka bani sa saging. Nianang pagkabuntag nahibulong ang mga ginikanan ni Sayong kay diha na may usa ka bulsitang tabliya sa ilang banggera.

Matod pa sa akong inahan nga kini si Maria Tang-an o Maria Cacao adunay malumo nga kasingkasing ngadto sa mga tawo nga nanginahanglan. Niingon siya diha kunoy niadto sa pangpang ug nisulti nga mogamit siya og kuwarta ug mga pinggan para sa kasal sa iyang anak ug dihadiha mitunga sa iyang atubangan ang iyang mga gikinahanglan.
 
Sukad niadto nahimo na kuno siyang dangpanan sa mga nanginahanglan. Matag higayon nga adunay manginahanglan moatubang lang kini sa pangpang ug mosulti kon unsa man ang ilang gikinahanglan.  Kutob sa mga nanghulam kinahanglan gayud motuman sa pag-uli sa mga butang nga ilang gihulaman kay aron dili masuko ang engkantada kanila.
 
Apan diha gayud kunoy mapanamastamason nga wala mouli sa iyang gihulaman. Sukad niadto wala na gayud si Maria Cacao magpahulam pa.

Hangtod karon anaa pa gihapon  ang maong Bukid sa Marmol ug  ang sapa sa Langoyon. Ang wa lang niya masiguro kon buhi pa ba kaha si Maria Tang-an o Maria Cacao hangtod karong panahona.

	

	
#Kinsa si Carmen Rubia?
ni Homer V. Landiza

Kaniadtong dekada ’70, adunay duha ka mga batan-ong lalake nga nibutho dinhi sa Ronda. Sa ilang pakighinabi ni Marcos Albero nga maoy nag-asoy sa mga panghitabo ning tagsulat, nangita sila sa usa ka babaye nga gihinganlag Carmen Rubia nga ilang gikaila-ila didto sa South Bus Terminal usa ka Biyernes sa hapon samtang nagpaabot og sakyanan pauli sa Ronda human sa iyang klase sa usa ka tunghaan sa dakbayan sa Sugbu.

Ang duha ka mga batan-on mag-agaw igtagsa ug mga taga Bohol nga pulos nagtungha sa dakbayan sa Sugbo. Hapon na nga niabot ang duha sa Ronda sakay sa usa ka trak pasaheroan. Nanaug sila tungod gayud sa simbahang Katoliko sa maong lungsod sumala sa sugyot sa babayeng ilang gikaila nga ang ilang balay ana-a mahimutang atbang gayud sa simbahan.

Dakung kahibulong sa duha dihang wala sila’y nakita nga balay atbang sa simbahan gawas sa dakong rebulto sa Birhen sa Mt. Carmel. Ang rebulto nagtungtong sa bato nga kolor rubi ug sa luyo niini nagbuntaog ang dakung punoan sa akasya nga giatiman sa lungsod isip Centennial Tree. Sa unahan pa gayud mao ang pantalan sa Ronda.

Human sa ilang pakyas nga pakisusi sa palibut nakahukom sila sa pagpamauli na lang sa dakbayan. Didto sila magpaabot og sakyanan daplin sa highway tungod sa panimalay ni Marcos Albero, ambihas og diutay sa simbahan tungod gayud sa dakong punoan sa akasya nga may mya 30 metros gikan sa ilang nahimutangan.
 
Takulahaw ilang naaninaw duol sa punoan sa akasya ang babayeng ilang gipangita nga nagpangamay kanila. Misamot kini kaanyag sa gisul-ob nga lunhaw-pula nga sinina, samtang ang bulawanong buhok niini giduyan-duyan sa saag nga huyohoy gikan sa baybayon.

Sa dili matukib nga kalipay naglumba ang duha padulong sa nahimutangan sa babaye, apan dihang duol na sila niini, kalit kining nikaratil og dagan padulong sa pantalan nga nagkatawa. Mingaw kaayo ang pantalan niadtong tungora kay bag-o pa lang nakalarga ang mga pasahero sa lansa paingon sa Guihulngan, Isla sa Negros nga gikatakdang mobiya sa pantalan sa Ronda sa dili pa motikyop ang kagabhion ug mobalik pagkasunod buntag.

Mihunong ang babaye pag-abot sa tumoy sa pantalan ug mihuyatid sa buot makig-indig sa katahom sa kinaiyahan nga niadtong tungora gitina sa banag-banag sa balaknong kahaponon. Dihang ila na untang hangpon ug pangumustahon ang maong babaye kalit nga mihuros ang usa ka makusog nga unos nga maoy nakapabalik kanila sa agi. Mialimbukad ug naputos sa abog ang palibot. Ug sa paglurang sa unos wala na diha ang babaye.

Pasado alas sais na sa hapon nga nibalik ang duha daplin sa highway tungod sa balay ni Marcos Albero, nga niadtong higayuna, nagpaso sa iyang mga tanom sulod sa ilang laguerta. Ug kay wala na may biyahe padulong sa Sugbo nadtong orasa, gidapit sila sa naulahi sa pagpalabay sa kagabhion sa panimalay niini aron makasakay sa unang biyahe pagka kadlawon. Didto ilang nasayran nga si Carmen Rubia usa ka diwata nga gituohang nagpuyo sa dakong kahoy nga akasya ang matag karon ug unya motiaw sa mga tawo.

Hangtod niining higayona, adunay mga trisikad drayber nga naghinugilon nga sa mga gabiing mamingaw adunay mohunong nga trak pasaheroan gikan sa dakbayan tungod gayod sa dakong punuan sa akasya apan wala silay makita nga manaog sa dihang ila na untang tagboon.

Si Abdon Ogario, usa ka retirado nga drayber nga hilig magpalabay sa kagabhion sa pagpamasol ug ibis ug uban pang matang sa gagmay’ng isda sa pantalan, miasoy nga usa ka madulom ug mamingaw nga kagabhion samtang siya rang usa ang nagtikaw-tikaw sa pantalan, wala gayuy mitukbil sa iyang paon mga duha ka oras ang milabay.

Nakahukom na lang siya pagpauli kay mikisdum na ang langit ug sa dili madugay ingon sa mobundak na ang ulan. Apan sa takulahaw may mibira sa iyang pasol, ug sa iyang pagsanit, iyang nakita pinaagi sa sugang dagitabnon gikan sa poste sa iyang luyo ang usa ka putos nga Vetsin nga nagtulilik tumoy sa iyang pasol. Ug kay dili man taslakan nga pagkatawo, iyang gitangtang ang Vetsin gikan sa iyang taga, ug giitsa ug balik sa dagat ang iyang pasol. Apan sa ikaduhang higayon Vetsin lang gihapon ang midawi sa iyang taga.

Niining higayuna, namulong na si Abdon pinaagi sa pag-ingon; “Wala lang tay hilabtanay kay wala man ko nanghilabot kaninyo, gawas pa iya-iya man ang atong pagpakabuhi ning kalibutan.” Human niadto, nangalimyon sa kahumot ang palibot ug nitungha ang usa ka maanyag nga babaye sa iyang atubangan ug namulong, “Dili namo tuyo ang pagdulot og kabalisa sa tawo, apan gusto lang namo nga ipahibalo nga niining kalibutan adunay kaabag ang tawo sa pag-amuma sa pag-atiman sa kalikupan aron aduna pa’y luna nga kapuy-an ang umaabot nga kaliwatan.”

Human niadto inanay nga nahanaw ang babaye samtang si Abdon mipadayogdog sa pag-uli nga naghambin sa dili matukib nga gumunhap nga naghasol uyamot sa iyang alimpatakan.

Si Padre Diosdado Isobal, kura paroko sa Ronda sa tuig 1981-1986, misugilon sa Consejo sa Ronda human sa tinuig nga pangolin, nga usa ka higayon dihang umaabot pa ang tinuig nga pangilin sa mahal nga Patron, Birhen sa Kasakit, samtang naproblema siya sa pundo nga salapi alang sa pag-adurno sa simbahan ug sa palibot niini, nisulod sa kumbento ang usa ka matahom nga babaye nga sukad mao pa’y iyang pagkakita ug mitunol kaniya og sobre nga naay sulod nga salapi nga sobra pa kaayo sa iyang panginahanglan. Dihang iyang gipangutana kon kinsa ang iyang pangalan, nihangyo kini nga dili lang ipahibalo, gawas nga siya usa ka parokyano ug nagpuyo dili halayo sa simbahan.

Adunay uban nga nagtuo nga ang rebulto sa Mahal nga Birhen sa Mt. Carmel nga naa atbang sa simbahan, mao si Carmen Rubia. Apan alang sa kinabag-an sa mga Rondahanon, ang pangalang Carmen Rubia mao usa ka gumunhap nga magpabilin nga usa ka tanghag hangtod sa umaabot pa nga henerasyon. 

	
	
	
#Ang Kapitan ni Maria Cacao

ni Lamberto Ceballos

Si Ingko Candido nagpuyo sa sitio Ilaya, Cawayan, Dalaguete, lalawigan sa Sugbo. Nabaniog siya sa maong balangay nga tambalan ug may gahom sa pakighinabi sa mga dili-ingon-nato. Tungod kini sa gihabak niyang kuwentas nga bronse nga may hugis sa usa ka agilang nagdupa sulod sa usa ka lingin nga nagliyong sa agila.
 
Ang kuwentas hinatag sa usa ka tiguwang nga lalake nga taga bukid, nga iyang gipasalo sa iyang balon usa ka udto niana, dihang nangguna siya sa iyang baol didto sa bungtod sa Dao. Taas og buhok nga ubanon ang tiguwang. Taas ug puti pod ang iyang bungot. Abuhon ang iyang pamiste. Nagkawo siyag buli nga nagkagidlay.

Human nila og pangaon nagpasalamat ang tiguwang ug gihatag kang Ingko Candido ang kuwentas.

“Magsilbi ra kana kanimo, labi nag buot kang makigsulti sa dili makita nga mga linalang,” maoy sulti sa tiguwang. Human nipadayon kini pagtungas sa bukid. Gikan niadto wala na gyud igkakita ni Ingko Candido pag-usab ang tiguwang.

Usa ka higayon may nahitabo nga dautan sa balangay. Nangamatay ang kahayupan. Giatay ang mga manok, baboy, baka, kabaw, kanding ug ubang mga hayop nga binuhi sa mga molupyo. Nanagmulo ug nagpanakla sa ilang mga dila ang mga silingan ni Ingko Candido sa gidangatan sa ilang mga hayupan. Apan nahibulong sila kay bisan usa walay namatay sa tulo ka buok baboy ni Ingko Candido. Sa iyang mga manok, duha ka bag-ong tali day gidungoy.

“Ngano, Ingko, nga wa may namatay sa imong mga baboy, ug duha ka bag-ong tali lang ang gidungoy sa imong mga manok?” Pangutana sa usa ka silingan.

“Gilalis ko si Kapitan Balgos,” tubag ni Ingko Candido.

“Kinsa siya, Ingko?” sukna sa silingan.

“Siya ang kapitan sa dakong barko ni Maria Cacao. Kagabii nilarga na sila padulong sa Amerika kay dunay gipanghatod nga mga kakaw, asero ug bulawan. Giaway ko siya kay gusto niyang dad-on ang tulo ko ka baboy ug ang mga manok, kay sugo ni Maria Cacao aron daghan ang ilang mabalon sa biyahe kay layo ra ba tong Amerika,” saysay ni Ingko Candido.

“Maayo kay nagpakita siya nimo nga engkanto man siya.”

“Tungod kana sa gahom ning akong kuwentas. Apan wala ko kaklaro sa iyang nawong kay nagdagtom da man siya sa akong atubangan, morag anino. Hinuon klaro ang iyang tingog nga morag gikan sa ilawom sa yuta.”

“Giunsa man nimo pagkombinsir si Kapitan Balgos aron dili dad-on ang imong mga hayupan?”

“Akong gihadlok. Giingnan nako nga kon dili siya mosugot sa akong hangyo, sultian ko ang katawhan nga sila ang nanguha sa mga binuhing hayupan sa mga tawo aron mabalon sa biyahe ni Maria Cacao. Nisumbalik si Kapitan Balgos nga dili motuo ang mga tawo kanako kay makita man sa mga tawo nga nangligdas nga wala nay kinabuhi ang ilang mga hayupan.

“Ako siyang gitubag nga motuo ang mga tawo nako tungod ning akong kuwentas. Ug gipakita ko kini kaniya. Nahasibog siya sa pagkidlap sa bronse nga nahitandangan sa silaw sa himatyong bulan. Unya ako siyang giingnan nga ako nasayod sa ilang paagi: ang mga hayop ilisan nilag balani sa saging nga sa panan-aw sa mga tawo mao ang ilang mga hayupan nga nangamatay pinaagi sa usa ka lamat.” Miigham si Ingko Candido.

“Unya, Ingko, unsay iyang hukom?”

“Nisugot siya sa akong hangyo, basta dili lang ko mosulti sa mga tawo sa akong nahibaw-an bahin kanilang mga engkanto. Wala nila dad-a ang tulo ko ka baboy, apan gipangayo ni Kapitan Balgos ang duha ka bag-ong tali nga labuyo kay humot kunong isugba sahi sa langgam.”

Sa paglabay sa mga katuigan nahibaw-an ra gihapon sa mga molupyo sa Ilaya gikan mismo ni Ingko Candido nga sa panahon nga moabot ang peste ug mangamatay ang kahayupan, gisugo na usab ni Maria Cacao si Kapitan Balgos aron pagpangalap og mga hayop nga mabalon nila sa ilang biyahe paingon sa Amerika ug Uropa aron pagtumod og kakaw, asero ug bulawan. 

	


##Nagpaluyo sa Mugna

Over-all Supervision: **Michelle P. So**  
Associate Editor: **Roger E. Vallena**  
Copy Editors: **Lamberto Ceballos**, **Rolando R. Morallo**  
Cover Design/Art Illustrations: **Josua Cabrera**  
Page Design: **Gregory Fernandez**  
Editorial Assistants: **Jenette Castanares**, **Samuel Viado Jr.**  
Liaison with Printers: **Edith N. Booc**



##Buhat Pag-ila

Ang Mga Hurado: **Dr. Resil B. Mojares**, University of San Carlos Cebuano Studies Center; **Dr. Romola O. Savellon**, Cebu Normal University Museum; Ms. **Grace C. Ferreros**, Kidslife Foundation Inc.

Ang Tigtino: **Dr. Madrileña L. de la Cerna**, University of the Philippines in the Visayas Cebu College (UPVCC) Central Visayas Studies Center

InnoPub Media (ang nigama sa app) **Max T. Limpag**, **Marlen D. Limpag**

Pagsadula:  **Elvis Somosot**, **Musikinesis**, **Rosemarie Borromeo**, **Sun.Star Cebu**, **Sun.Star Superbalita**

Sun.Star Network Exchange: **Nini B. Cabaero**

Smart Public Affairs: **Ramon R. Isberto**, **Sally F. Aldaba**, **Atty. Jane C. Paredes**, **Nick B. Wilwayco**, **Lourdes B. Gocotano**
